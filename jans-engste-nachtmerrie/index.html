<!DOCTYPE html><html lang="en"><head><meta charset="UTF-8"><title>Jans Engste Nachtmerrie - als zeven</title><link rel="stylesheet" href="/semantic/semantic.min.css"><link rel="stylesheet" href="/style.css"><link rel="stylesheet" href="https://file.myfontastic.com/dbcFmgJzwdJcvw3VNXQwc8/icons.css"><link rel="icon" type="image/png" href="/favicon-32x32.png" sizes="32x32"><link rel="icon" type="image/png" href="/favicon-16x16.png" sizes="16x16"><script src="/bundle.js"></script></head><body><div class="container"><nav><div class="menu"><a href="/" class="basic"><div class="als">als&nbsp;</div>zeven</a> (<a href="http://forum.als7.nl">forum</a>, <a href="/bundels">bundels</a>, <a data-clipboard-text="contact@als7.nl" class="contact">e-mail</a>)</div><div class="subtitle"><a href="/" class="basic">zeven zeven zeven zeven, zeven zeven</a></div><div class="subtitle"><a href="/" class="basic">zeven zeven zeven, zeven zeven zevend</a></div></nav><header><h1 class="small">Jans Engste Nachtmerrie</h1><div class="meta top"><div class="datum">3 april 2016</div></div></header><p>Jan is een privédetective in zijn engste nachtmerrie. “Blijf staan, schurk,” roept Jan. “Halt. Stop. Ik weet alles over het voederen.”</p>
<p>De dierentuinmedewerker kijkt verschrikt omhoog. “Wat doet u daar? Het is na sluitingstijd.”</p>
<p>Jan laat een spottende lach horen. “Leg de schuld niet bij mij, meneer de <em>dierentuintegenwerker</em>. Ik prik dwars door je leugens heen. En dan te bedenken dat je me bijna overtuigd had, toen je zei dat de leeuwen in leven blijven door elkaar op te eten.”</p>
<p>“Dat heb ik nooit gezegd,” zegt de medewerker. “Sterker nog, ik weet bijna zeker dat ik u nog nooit gesproken heb.”</p>
<p>“Oké, misschien heb je dat inderdaad nooit gezegd,” zegt Jan. “Niet met zoveel woorden, in ieder geval. Maar wat eten leeuwen dan, als men ze niet mag voederen?”</p>
<p>“Dit.” De medewerker houdt een emmer met bloederig vlees omhoog.</p>
<p>“Je bekent dus schuld,” roept Jan triomfantelijk uit. “Niet dat ik je anders niet te pakken had gekregen,” voegt hij snel toe, “want ik heb de afgelopen week het aantal leeuwen in het hok nauwkeurig in de gaten gehouden, en niet één keer is dit aantal afgeweken van vijf.”</p>
<p>“Kom alstublieft uit die boom.”</p>
<p>“Behalve op donderdag. Toen telde ik er zes.”</p>
<p>“Kijk naar beneden.”</p>
<p>“Maar dat was waarschijnlijk een meetfout.”</p>
<p>De dierentuinmedewerker wijst naar het leeuwenhok onder Jan. “De tak waar u op zit hangt over het hek.”</p>
<p>“Is dat een cryptisch dreigement?” vraagt Jan fronsend, maar hij valt achterover van zijn tak voordat de medewerker antwoord kan geven. Met een plof komt hij in het hok van de leeuwen terecht. De medewerker schudt afkeurend zijn hoofd, draait zich om en loopt rustig weg.</p>
<p>“U moet me helpen,” roept Jan hem achterna.</p>
<p>De medewerker blijft stilstaan. “Maar wat moeten de leeuwen dan eten?”</p>
<p>“Het vlees in de emmer, natuurlijk.”</p>
<p>“Maar u zei net zelf dat dat verboden is. En ik moet zelf ook eten.”</p>
<p>Opeens vallen alle puzzelstukjes op hun plek. “Bedoelt u dat–” begint Jan.</p>
<p>“Dat ik een vampierweerwolfzombie ben? Ja!” De medewerker draait zich om naar Jan. Hij is getransformeerd in een vampierweerwolfzombie. Hij zet de vleesemmer aan zijn mond. Het bloed gutst langs zijn kin naar beneden.</p>
<p>Jan werkt zichzelf overeind. Vijf leeuwen staan in een halve cirkel om hem heen. Hij strompelt achteruit richting het hek, totdat hij een zacht gegrom achter zich hoort.</p>
<p>“Dit is onmogelijk,” gilt hij. “JIJ WAS EEN MEETFOU-”</p>
<p>Op dat moment schudt Jans moeder hem wakker. “Nachtmerrie?” vraagt ze.</p>
<p>“Hoe oud denk je dat ik ben? Twaalf?” schampert Jan. “Nee, ik droomde over blote vrouwen.”</p>
<p>“Blote vrouwen? Waarom gilde je dan: &#39;Nee, niet de vampierweerwolfzombie&#39;?”</p>
<p>Jan besluit deze vraag te beantwoorden met een wedervraag. “Hoe weet jij wat ik in mijn dromen gil? Ben je soms een tovenares?”</p>
<p>“Nee, ik ben een vampierweerwolfzombie.”</p>
<p>Jan doet snel zijn nachtlampje aan. Zijn moeder is geen vampierweerwolfzombie.</p>
<p>“Je kan niet zomaar je toverkrachten misbruiken om mij aan het schrikken te maken,” roept Jan. Hij probeert boos te klinken, maar hij kan zijn opluchting niet helemaal verbergen.</p>
<div class="meta compact padded"><div class="door">door <a href="/door/bob-de-ruiter" class="mens">Bob de Ruiter</a></div><div class="deel">deel 1 van <a href="/bundels/verzamelde-werken" class="bundel">Verzamelde Werken</a></div><div class="bewerkt">aangeraakt op 3 april 2016</div></div><a id="nodebb-comments" data-id="jans-engste-nachtmerrie" data-titel="Jans Engste Nachtmerrie"></a><noscript>Please enable JavaScript to view comments</noscript></div></body></html>